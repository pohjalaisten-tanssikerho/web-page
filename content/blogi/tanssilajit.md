---
title: Tanssilajit
subdirectories:
- blogi
description: Lyhyt esittely tanssilajeista, mitä Pohjalaisten tanssikerho ja Hämäläis-Osakunnan
  tanssikerho opettaa.

---
# Tanssilajit

## Bachata

Bachata on usein latinotansseihin yhdistetty nelitahtinen tanssilaji, joka on saanut vaikutteita muista tansseista kuten bolerosta. Bachata-musiikkiin tanssittavaa lajia pystyy tanssimaan sekä avoimessa että suljetussa tanssiotteessa vartalo kontaktilla tai ilman. Tanssille ominaista on varsinkin seuraajan keinuva liike ja ylävartalosta viedyt vartalon rotaatiot. Viemisen vahvasta roolista huolimatta tanssi tarjoaa monta hyvää kohtaa koristella tanssia ja nauttia siitä. Perusaskeleet ovat yksinkertaiset sivulta sivulle kulkevat, joissa yleensä neljäs askel on täppi tai muu vastaava. Lavoilla bachata on vielä aika harvinainen, mutta sen suosio nousee koko ajan räjähdysmäisesti.

{{< youtube id="0jP0h3wIZCE" class="media" >}}

## Boogie woogie

50-luvulta peräisin oleva boogie woogie on avoimen otteen rock'n'swing-tanssilaji, jota tanssitaan rock'n'roll- musiikkiin. Tanssin ominaispiirteisiin kuuluvat muun muassa musiikkiin eläytyminen, hassuttelu ja akrobaattiset liikkeet, jotka luovat tanssiin hauskan ja pirteän tunnelman. Sitä tanssitaan linjassa ja sen perusaskeleet koostuvat kahdeksan askeleen kokonaisuuksista, jotka nopeimmilla lajin tanssijoilla saavat näyttämään aivan kuin he leijuisivat ilmassa. Tanssi on vähän harvinaisempi lavoilla, mutta erityisen suosittu kilpatanssimaailmassa.

{{< youtube id="1y-lQzN2-2I" class="media" >}}

## Bugg

Ruotsista kotoisin oleva bugg on rock'n'swing-tanssi, jota tanssitaan avoimessa otteessa ja kehällä, mutta mahdollisesti myös etenevänä ja linjana. Suosittua buggia pystyy tanssimaan lähes kaikkiin nelijakoisiin kappaleisiin lähes kaikilla nopeuksilla. Buggin suosio saattaa perustua sen yksinkertaiseen perusaskeleeseen sekä seuraajan että viejän vapauteen tulkita musiikkia ja luoda tanssista mieleisensä. Bugg löytyy aika varmasti joka lavatanssin tanssilistalta ja kilpatanssimaailmasta varsinkin Suomessa ja Ruotsissa.

{{< youtube id="GcpiJZKgW8s" class="media" >}}

## Cha cha

Cha cha on nelijakoinen latinotanssilaji, jota tanssitaan sekä suljetussa tanssiotteessa ilman vartalokontaktia että avoimessa tanssiotteessa. Rumban tavoin cha chan tyyli on venyvä, mutta iloisen napakka. Cha cha -musiikki yhdessä keinuttavin askelin tempaisevat mukaansa tanssimaan. Se on salsan tapaan melko yleinen tanssilaji lavoilla.

{{< youtube id="T6a7RxPP7pI" class="media" >}}

## Foksi

Foksi saattaa olla jopa yleisin lavatanssilaji, koska sitä pystyy soveltamaan ja tanssimaan lähes kaikkiin kappaleisiin. Se on nelijakoinen, kuten monet muutkin tanssilajit, ja sitä tanssitaan suljetussa tanssiotteessa. Foksi antaa tyylillisesti paljon tilaa musiikista nauttimiseen ja sen tulkintaan, ja siksi se tempaiseekin mukaansa tanssijan kuin tanssijan.

{{< youtube id="34cuzrEEOr4" class="media" >}}

## Fusku

Hauska ja rytmikäs fusku on rock'n'swing -tansseihin kuuluva tanssilaji ja erittäin suosittu lavatanssipiireissä. Sitä tanssitaan enemmän avoimessa otteessa, mutta on mahdollista tanssia myös suljetussa otteessa ilman vartalokontaktia. Nelitahtisena tanssilajina sitä on oikeastaan mahdollista tanssia lähes kaikkiin nelijakoisiin kappaleisiin. Tahdikuutta tanssiin tuo tuttu foksin perusaskel, jossa polvet joustavat joka askeleella.

{{< youtube id="kuUWXpU2Z84" class="media" >}}

## Jive

Jive on hieman fuskua ja buggia muistuttava nelijakoinen paritanssi, joka kuitenkin kuuluu latinalaistanssien perheeseen. Tyyliltään se on nopeatempoinen ja iloinen tanssi, jonka perustekniikka ja oikeaoppinen kehon liikehdintä tekee vähän haastavaksi paritanssiksi. Sitä tanssitaan nopeatempoiseen swing-musiikkiin. Jive on lavoilla vähän harvinaisempi, mutta kilpatanssimaailmassa laji elää vielä vahvasti.

{{< youtube id="0hgEowDa7V8" class="media" >}}

## Kansantanssit

Suomen kansantanssien ryhmä on suuri ja niissä on paljon alueellisia eroja. Kansantansseista yleisimpiä lavoilla ovat polkka, jenkka ja humppa. Polkkaa ja jenkkaa tanssitaan nopeatempoiseen, iloiseen ja pianon sekä harmonikan säestämään musiikkiin. Molemmat tanssit ovat luonteeltaan hyppeleviä ja hyväntuulisia. Jenkkaa pystyy kyllä tanssimaan myös ilman hypähteleviä askelia, jolloin tanssi muuttuu sottiisiksi (köyhän miehen jenkka). Jenkan perusaskel etenee promenadissa askel-askel-hyp-py askel-askel-hyp-py, jonka jälkeen yleensä hypätään molemmilla jaloilla kaksi kertaa. Humppaa tanssitaan pääosin suljetussa otteessa ilman vartalokontaktia, ja sen perusaskel on enemmänkin hypähtävä vaihtoaskel.

{{< youtube id="RY5msQ1svTI" class="media" >}}

{{< youtube id="uYKKgpiM_9E" class="media" >}}

{{< youtube id="dNqTMXRp-UE" class="media" >}}

## Kizomba

Kizomba on lähitanssilajiksi erittäin monipuolinen. Sille ominaista on vartalokontaktin lisäksi erilaiset askelvariaatiot ja yläkropasta tapahtuva vienti sekä seuraaminen. Voimakkaaseen ja tunnistettavaan kizomba-musiikkiin yhdistettynä tanssi luo rauhallisen ja intensiivisen tunnelman. Tanssilavoilla sen suosio on kasvanut hurjaa vauhtia, mutta siltikään joka lavalla kizombaa ei tanssita.

{{< youtube id="8FBbFEUYsIM" class="media" >}}

## Rumba bolero

Rumba on Kuubasta kotoisin oleva nelijakoinen latinalaistanssilaji, jota tahdittaa bolero-rytmilajiin kuuluva musiikki. Sitä tanssitaan usein suljetussa tanssiotteessa ilman vartalokontaktia, mutta voidaan tanssia myös avoimessa tanssiotteessa. Tunnelmaltaan se on rauhallinen ja intensiivisen hidas, joka näkyy myös tanssille ominaisena venyvänä kehon liikehdintänä. Lavoilla rumbaa tanssitaan vain vähän.

{{< youtube id="qDVcMD7OyFg" class="media" >}}

## Salsa

Salsa on latinotansseista ehkä jopa suosituin tanssilaji, jota näkee niin lavoilla ympäri Suomea kuin muuallakin maailmassa. Se on nelijakoinen tanssi, jonka musiikin rytmikuvioiden päällekkäisyys ja reipas tahti vie nopeasti mukanaan. Sitä tanssitaan suljetussa tanssiotteessa ilman vartalokontaktia, mutta usein suurin osa tanssista kuitenkin tapahtuu avoimessa tanssiotteessa monien kuvioiden kera.

{{< youtube id="7e1lfAJdfio" class="media" >}}

## Samba

Samba on kaksijakoinen latinotanssilaji, jota tanssitaan usein suljetussa tanssiotteessa ilman vartalokontaktia. Sen perusaskeleet seuraavat rytmiä "yks-a-kaks, yks-a-kaks" ponnauttaen painon jalalta toiselle ja aiheuttaen tanssille ominaisen keinuvan liikkeen. Se on reipas ja joustava paritanssi. Lavoilla samba ei ole enää viime vuosina ollut kovin yleinen tanssilaji kun muut lattarit, kuten salsa, ovat yleistyneet. Kilpatanssimaailmassa sambaa kuitenkin tanssitaan enemmän. Lisäksi samban harhoittelusta on paljon hyötyä monia muita tanssilajeja ajatellen!

{{< youtube id="FWYObhtY89c" class="media" >}}

## Tango

Suomalainen tango on nelijakoinen, erittäin suosittu lavatanssilaji, jota näkee oikeastaan kaikilla lavoilla ympäri Suomea. Tyyliltään se on etenevä ja hienostunut tanssi, jota nimensä mukaisesti tanssitaan tango-musiikkiin. Musiikin aiheina ovat yleensä rakkaus, tuska tai onni korostamassa tanssin tunnelmaa. Sitä tanssitaan suljetussa tanssiotteessa, mutta esimerkiksi promenadissa ja joidenkin muiden kuvioiden kohdalla tanssiote irrottautuu. Myös argentiinalainen tango on herättänyt suosiota lavoilla. Normaalista tangosta se eroaa varsinkin jalkavariaatioiden suhteen, sillä argentiinalaisessa tangossa niitä ei ole tarkoin määritelty.

{{< youtube id="DLF8ro3ROPI" class="media" >}}

## Valssi

Valssi on lavoilla tanssittavista tanssilajeista vanhin, ja on tuttu esimerkiksi häätanssina. Kolmijakoisena tanssina se on erittäin hienostunut ja ylväs lähitanssi ilman vartalokontaktia. Valssi aloitti paritanssin historian, jonka vuoksi perinteiden mukaisesti valssi aloittaa sekä lopettaa tanssiaiset. Sitä säestää 3/4 jakoinen musiikki, jossa ykkösisku on korostettuna. Valssin keinuvaan ja etenevän pyörivään huumaan pääsee helposti kiinni.

{{< youtube id="UiWFmCN9KWU" class="media" >}}

<!-- 1) minkälainen tanssi, millä kurssilla opetetaan, kuinka yleinen,  -->
---
title: Vuosi hallituksessa
subdirectories:
- blogi
author: Henna Jylhä
description: Kokemuksia yhdistystoiminnasta.

---
21\.10.2020

# Tanssimaan? Hallitukseen? Miksipä ei!

Moikka! Täällä kirjoittelee Henna, Pohjalaisten tanssikerhon vuoden 2020 hallituksen tiedottaja. Haluaisin kertoa tarinan siitä, kuinka hurahdin tanssimiseen ja miten päädyin POTin hallitukseen. Kerhon syyskokous ja uuden hallituksen valinta on käsillä aivan pian – olisiko hallituspesti ehkä myös sinun juttusi?

## Hennan tanssitarina

Päädyin ensimmäistä kertaa POTin alkeiskurssille fuksivuonna kämppikseni houkuttelemana. Koska eihän ilmaisille tanssikokeiluille voi sanoa ei? Samalla liityin myös Etelä-Pohjalaiseen osakuntaan kotiseutuni mukaisesti (osakuntalaisille kurssit ovat vieläpä todella edullisia!). Tulevina vuosina kertasin alkeiskurssin vielä kahdesti ystäväni kanssa, koska rohkeus ei riittänyt jatkokursseille. Ja sitten tanssiminen jäi unohduksiin pariksi vuodeksi.

Seuraavan kerran tanssimaan eksyin opiskelijavaihdossa ulkomailla. Paikallisen yliopiston tanssikerho markkinoi aktiivisesti Lindy Hopin ja West Coast Swingin (WCS) alkeiskursseja, enkä taaskaan keksinyt, miksen lähtisi mukaan ilmaisille kokeilukerroille. Ensimmäiset kurssikerrat tuntuivat vähän tahmeilta, kun nälkä ja väsy painoivat päivän luentojen jälkeen. Tanssituntien jälkeen oli kuitenkin poikkeuksetta hyvä fiilis, ja pikkuhiljaa aloin odottaa viikottaisia tanssihetkiä. Viimeistään silloin jäin koukkuun tanssimiseen, kun uskaltauduin käymään social dance nighteissa ja tanssibileissä muutaman viikon treenailun jälkeen. Aluksi olo bileiden tanssilattialla oli kömpelö. Tanssiminen alkoi kuitenkin tuntua oikeasti tanssimiselta, kun ei ehtinyt liikaa miettiä, mihin jalka laitetaan seuraavaksi ja mihin suuntaan pyöritään. Riitti, kun keskittyi seuraamaan musiikkia ja pitämään hauskaa.

Suomeen palattuani aloin olla jo aika kypsä opiskelijaelämään. Tutkinto oli lopputyötä ja paria kurssia vaille valmis, eikä ainejärjestöissä tai muissa opiskelijayhdistyksissä toimiminen tuntunut enää mielekkäältä. Tuntui ulkopuoliselta pohtia, mitä kivaa ohjelmaa uusille opiskelijoille keksittäisiin, kun olin itse jo toinen jalka työelämässä. Päätin, että vapaa-ajalla keskittyisin lähinnä tanssimiseen POTin jatkokursseilla, [Cometsin ](https://www.comets.fi/)WCS -kursseilla ja varsinkin kaikissa mahdollisissa tanssibileissä. Kun minulta kysyttiin, haluaisinko liittyä Pohjalaisten tanssikerhon hallitukseen, vastaukseni oli jälleen ”miksipä ei”, vaikka olin jo vannonut, etten enää liittyisi yhteenkään opiskelijayhdistyksen hallitukseen.

## Hallituksen toiminta

Pohjalaisten tanssikerho on rekisteröity yhdistys, jonka pyörittämiseen tarvitaan hallituksen työpanosta. [Hallitus](http://pohjalaiset.fi/tanssikerho/hallitus/) suunnittelee tanssikurssit ja tekee työsopimukset opettajien kanssa sekä järjestää tanssibileitä ja muuta ohjelmaa, ja kerhon [aktiivijäsenet](http://pohjalaiset.fi/tanssikerho/ry/liity-aktiiviksi/) auttavat järjestelyissä. Hallitus kokoontuu noin kerran kuukaudessa keskustelemaan ja päättämään ajankohtaisista asioista, mutta kesän aikana kokouksia on harvemmin.

Hallitukseen liittyminen jännitti aluksi, kun en tuntenut juuri ketään etukäteen ja näin painajaisia bileiden soittolistojen tekemisestä. Rentouduin kuitenkin nopeasti; ympärillä oli huipputiimi ja hallituksesta löytyi minullekin sopivia tehtäviä, joissa tunsin itseni ihan hyödylliseksi.  Yhdistyksen arjen pyörittäminen ei tuntunut taakalta, kun olin itse ollut niin fiiliksellä mukana tanssimeingeissä. Tuntui merkitykselliseltä olla mukana järjestämässä jäsenillemme sellaista toimintaa, joka on tuonut omaan elämään paljon iloa ja uusia ystäviä.

Vuosi 2020 on ollut poikkeuksellinen ja POTin hallitus on seurannut pandemiatilanteen kehittymistä tarkasti. Vaikeasta tilanteesta huolimatta kerho on edelleen pystyssä, minkä kunniaksi voisin kohottaa maljan vaikka heti! Kevään kurssit jouduttiin keskeyttämään kauden puolivälissä, mutta kesällä koronatartuntojen ollessa suvantovaiheessa aktiivinen tapahtumavastaavamme otti tilanteesta kaiken irti. POT järjesti monet pienet ulkoilmatanssibileet Helsingin kauniissa merenranta- ja puistomaisemissa, joissa oli helppo pitää turvavälejä eikä ilmanvaihdosta tarvinnut huolehtia. Syksyn tanssikurssien osallistujamääriä jouduttiin rajoittamaan ja muitakin poikkeusjärjestelyjä tekemään, mutta tästä huolimatta kaikki kurssit saatiin käynnistettyä. Tanssin ilon näkeminen kurssilaisten kasvoilla on ollut ehdottomasti kaiken vaivan arvoista. Toivottavasti tilanne pian helpottaa ja päästään taas tanssimaan kunnolla!

Jos hallitustoiminta kiinnostaa, niin laita kalenteriin POTin syyskokous 22.11.2020. Nykyiset hallituslaiset vastaavat myös mielellään kaikenlaisiin hallitustoimintaan liittyviin kysymyksiin. Meihin saat yhteyden sähköpostitse osoitteesta pohjalaistentanssikerho.ry(at)gmail.com.

\-Henna ja muut hallituslaiset

{{< figure src="/tanssikerho/img/blogi/vuosi-hallituksessa.jpeg" class="border" caption="Hallituksella riitti puhuttavaa asiasta ja asian vierestä ja hymy oli herkässä, kun lokakuussa päästiin pitkästä aikaa kokoustamaan livenä." >}}
---
title: "Lavaetiketti"
date: 2019-12-19T12:07:06+02:00
categories: ["blogi"]
description: "Lavoilla on syytä osata käyttäytymissääntöjä, jotta kaikki voivat viihtyä."
---
# Lavaetiketti
Lavaetiketin perustana on kohteliaisuus, joka pätee kaikissa lavatanssipiireissä riippumatta siitä, onko sekahaku vai ei. Pohjalaisten tanssikerhon, Hämäläis-Osakunnan tanssikerhon ja Viikin tanssibileissä on aina sekahaku. Joillakin lavoilla naisten ja miesten haku on erikseen, eli vuorot vaihtuvat tietyn väliajoin. 

Perinteisissä lavatansseissa soitetaan kaksi kappaletta johonkin tiettyyn tanssilajiin, ja saman parin kanssa tanssitaan aina ne molemmat kappaleet peräkkäin. Lajin muuttuessa vaihdetaan yleensä paria. Laji- ja kappalelista ovat joitakin poikkeuksia lukuun ottamatta jossakin näkyvästi esillä. Lavatanssit alkavat ja loppuvat yleensä valssiin.

Seuraajan tai viejän tullessa hakemaan tanssimaan, on erittäin epäkohteliasta kieltäytyä, jopa silloinkin, kun toinen pari ei välttämättä osaa kyseistä tanssilajia. Sellaisessa tilanteessa voi esimerkiksi neuvotella parin kanssa toisesta tanssilajista. Hakemisessa on tärkeää muistaa myös katsekontakti ja kohtelias pyyntö, vaikka usein myös pelkkä kohtelias käden ojennus riittää.

Lavaetikettiin kuuluu myös muiden tanssijoiden huomioiminen tanssitilan suhteen. Yleensä moniin kappaleisiin pystyy tanssimaan useampia kuin vain yhtä tanssilajia. Jos tanssilajeina on swing- eli kädenalitanssit ja etenevät lähitanssit, kannattaa salin keskusta jättää swing-tanssijoille ja reunusta etevän lähitanssin tanssijoille. Myös enemmän paikallaan pysyviä lähitansseja tanssitaan keskellä salia.


---
title: "Lavaetiketti"
date: 2019-12-19T12:07:06+02:00
categories: ["blogi"]
---
# Lavaetiketti
Lavaetiketin perustana on kohteliaisuus, joka pätee niin isoilla lavoilla kuin opiskelijabileissäkin, huolimatta siitä, onko sekahaku vai ei. Seuraajan tai viejän tullessa hakemaan tanssimaan, on erittäin epäkohteliasta kieltäytyä, jopa silloinkin, kun toinen pari ei välttämättä osaa kyseistä tanssilajia. Sellaisessa tilanteessa voi esimerkiksi neuvotella parin kanssa toisesta tanssilajista.

Lavaetikettiin kuuluu myös muiden tanssijoiden huomioiminen tanssitilan suhteen. Yleensä moniin kappaleisiin pystyy tanssimaan useampia kuin vain yhtä tanssilajia. Jos tanssilajeina on swing- eli kädenalitanssit ja etenevät lähitanssit, kannattaa salin keskusta jättää swing-tanssijoille ja reunusta etevän lähitanssin tanssijoille. Myös enemmän paikallaan pysyviä lähitansseja tanssitaan keskellä salia.

Perinteisissä lavatansseissa soitetaan kaksi kappaletta johonkin tiettyyn tanssilajiin. Saman parin kanssa tanssitaan aina kaksi kertaa peräkkäin. Lajin muuttuessa vaihdetaan yleensä paria. Laji- ja kappalelista ovat jossain näkyvästi esillä, mutta välillä on poikkeuksia. Lavatanssit alkavat ja loppuvat yleensä valssiin.

Pohjalaisten tanssikerhon, Hämäläis-Osakunnan tanssikerhon ja Viikin tanssibileissä on aina sekahaku. Joillakin lavoilla vuorotellaan, eli on ajankohta jolloin vain naiset saavat hakea ja välillä on kohtia milloin vain miehet hakevat.

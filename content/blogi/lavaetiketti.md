---
title: Lavaetiketti
categories:
  - blogi
description: 'Lavoilla on syytä osata käyttäytymissääntöjä, jotta kaikki voivat viihtyä.'
---
# Lavaetiketti

Lavaetiketin perustana on kohteliaisuus, joka pätee kaikissa lavatanssipiireissä. Seuraajan tai viejän hakiessa tanssimaan on kohteliasta vastata myöntävästi. Katsekontakti ja kohtelias pyyntö tai usein pelkkä kädenojennuskin riittää hakijalle. Mikäli haettava haluaa pitää taukoa tanssista, on kohteliasta perustella kielteinen vastaus.

Tanssitapahtumissa voi olla sekahakukäytäntö, naisten ja miesten haut tai jopa molemmat. Pohjalaisten tanssikerhon, Hämäläis-Osakunnan tanssikerhon ja Viikin tanssibileissä noudatetaan aina sekahakua eli viejät saavat hakea seuraajia tanssimaan ja päinvastoin. Naisten ja miesten haku on käytössä useilla tanssilavoilla. Tällöin hakuvuorot vaihtuvat ilmoitetun aikataulun mukaisesti. 

Perinteisissä lavatansseissa soitetaan kaksi johonkin tiettyyn tanssilajiin soveltuvaa kappaletta, ja saman etiketin mukaisesti parin kanssa tanssitaan molempien kappaleiden ajan. Lajin muuttuessa kiitetään paria tanssista ja yleensä vaihdetaan paria. Laji- ja kappalelista ovat opiskelijatanssikerhojen sekä Viikin tanssibileissä näkyvästi esillä. Lavatanssit alkavat ja loppuvat yleensä valssiin. Mikäli hakija tai haettava ei osaa tanssia suositeltua tanssilajia, voidaan parin kanssa sopia tanssittavaksi jotain muuta lajia.

Lavaetikettiin kuuluu myös muiden tanssijoiden huomioiminen tanssitilan suhteen. Moniin kappaleisiin sopii tanssittavaksi useampaa kuin yhtä tanssilajia. Tanssilattialla saatetaan samaan aikaan tanssia sekä ei-eteneviä että eteneviä tansseja, ja siksi on tärkeää tanssia etiketin mukaisilla alueilla: swing- eli kädenalitansseja ja muita ei-eteneviä tansseja tanssitaan salin keskellä ja eteviä tansseja (foksi, tango, valssi jne.) tanssitaan salin reunoja myöten.
